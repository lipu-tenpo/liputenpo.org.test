---
nimi-suli: lipu tenpo li kulupu
jan-pali: jan Alonola en jan Sonatan
tags:
	- kulupu
---
o sona! lipu tenpo li kama kulupu lawa. tenpo sike tu wan pini la, mi open e lipu tenpo. mi pana e lipu tenpo nanpa wan. tenpo li kama la mi kama kulupu pona li pana e lipu tenpo mute.

tenpo pini lili la, kulupu pi lipu tenpo li kama kulupu lawa lon ma Tosi. toki Tosi la nimi ona li *lipu tenpo e.V.* *(eingetragener Verein)*. ni li pona mute tawa mi, li pona mute tawa jan pali pi lipu tenpo. ni la, kulupu pi lipu tenpo li ken pali e ijo mute. mi wile toki e ijo ni.

{{{sitelen "0024_kulupu-lipu-kule.png" "sketch drawing of stack of lipu tenpo"}}}

lipu tenpo li ken jo e poki mani. ni la, lipu tenpo li ken pana e mani tawa jan pi pali musi anu jan pi ilo musi. mani o suli e kulupu pi pali musi pi toki pona. ken la, mi ken kepeken mani tawa tenpo kulupu pi ma Elopa. ijo mute li ken a.

suli la, kulupu li jo e lipu tenpo. jan wan taso ala li jo e ona. kulupu li wile ante e lipu tenpo la, kulupu li lawa e ona. jan li wile kama jo e mani la, kulupu li ken pana e mani.

tenpo kama la, mi wile toki tawa kulupu lawa suli tan ni: kulupu lawa suli Tosi en kulupu lawa suli Elopa (EU) li pana e mani tawa kulupu lawa lili. kulupu lawa suli li wile e ni: jan li kulupu li pali e pona kulupu e pona musi. mi la, lipu tenpo li pali e ni. ken la, mi ken kama jo e mani tan ni li ken suli e pali pi lipu tenpo.

tenpo ni la, jan Sonatan en jan Alonola li lawa e lipu tenpo. tenpo kama la, sina ken kama lawa e ona! sina ken lon kulupu pi lipu tenpo. ni la, sina ken toki e wile sina. tenpo sike la, jan li kulupu, li toki e wile ona, li kama e jan lawa sin. 

lipu tenpo li open e kulupu lon ma tomo Mase (Maastricht). ona li kama lon tenpo sike nanpa 2023 lon tenpo mun nanpa 7 lon tenpo suno nanpa 27. ni la, mi toki tawa jan pi sona lawa. ona li pona e lipu lawa pi lipu tenpo. mi pana e mani lili tawa ona. jan pi sona lawa li pana e lipu tawa kulupu lawa. taso nasin mi li pini ala: mi o open e poki esun, o toki tawa kulupu lawa ante mute, o pana e lipu mute!

mi ale li wile e ni: sina ken kama jo e lipu tenpo lon. sina ken esun e lipu tenpo lon lon lipu Petejon (Patreon) kepeken mani lili. lipu tenpo li wile ala jo e mani mute, taso mi pali li pana e lipu kepeken mani. suli la sina lukin taso e lipu la ale li awen sama suli.
