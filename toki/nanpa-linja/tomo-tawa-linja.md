---
nimi-suli: tomo tawa linja
jan-pali: jan Alonola
tags:
  - sona
---
tomo tawa mute li lon. tomo tawa li tawa lon nasin. nasin li ken ma li ken kiwen li ken linja kiwen. linja la nasin li ante mute! tomo tawa linja la sike li ken kiwen. ona li ken insa kon. sike pi insa kon? lon a! ni li nasa. suli la tomo tawa pi sike kon li ken tawa kepeken linja kiwen wan. linja kiwen ni li ken lon anpa pi tomo tawa anu lon sewi pi tomo tawa.

mute la tomo tawa linja li jo e sike kiwen. sike kiwen lili la tomo li ken tawa lon linja sewi. jan li ken tawa sewi nena kepeken tomo tawa linja ni. taso mute la nasin li lon ma li lon sewi ala. nasin li linja kiwen tu. tomo tawa linja li tawa lon nasin ni. tomo tawa linja ni li ken suli. taso ma Tosi la tomo li lili (< 740 m) tan lawa. ma suli la tomo tawa linja li ken suli mute. tenpo pini la lon ma Oselija la tomo linja li suli mute a. insa tomo la kiwen mani li lon. tomo tawa tu tu a li tawa e tomo ale kepeken wawa ona!

taso tomo linja ni li ken tawa lon insa ma tomo kin. ma tomo la ona li suli ala. ona li ken tawa lon nasin linja. nasin linja ni li ken lon nasin pi tomo tawa! ni la tomo tawa ante li ken tawa lon nasin wan. ike la tomo tawa linja nasin li tawa lon nasin pi tomo tawa ale la tomo tawa ale li ken pakala e ona. tomo tawa ale la taso tomo tawa linja li pakala lili. 

mute la ilo wan li tawa e kulupu pi tomo tawa. ilo en kulupu pi tomo tawa li tomo tawa linja. taso tomo tawa linja ante li lon. ma tomo San Pansiko (San Francisco) la tomo tawa li tawa kepeken linja li kepeken ilo insa ala. nasin la linja li lon anpa.tomo tawa li wile tawa la jan li luka e linja. linja li tawa la tomo li tawa. linja ale li kama wan lon tomo wan. tomo ni la ilo suli li lon. ona li tawa sike e linja ale.

{{{sitelen "0027_tomo-tawa-kon-kule.png" "drawing of a train" "jan Alonola"}}}

ma nena la tomo tawa linja li ken ala tawa pona. tomo li ken ala tawa sewi kepeken sike kiwen. ni la jan li pali e sike kiwen pi nena mute. tomo tawa li ken tawa sewi kepeken ona. ni li lon kulupu nena Alepen (Alps).

{{{sitelen "0027_sike-palisa-kule.png" "drawing of a rack and pinion gearing system" "jan Alonola"}}}

ken lili la tomo tawa linja li jo ala e sike tawa. ona li tawa kepeken nasin tu ni. 

nanpa wan la kon li tawa e tomo. kon li tawa anpa la tomo tawa li tawa sewi. ona li ken tawa sinpin kepeken kon anu kepeken ilo ante. ma Esalasi (Ã–sterreich) la tomo tawa linja kon li lon. ona li tawa sinpin kepeken linja. linja li tawa e ona.

{{{sitelen "0027_tomo-tawa-taki-kule.png" "drawing of a train" "jan Alonola"}}}

nanpa tu la kiwen wawa li tawa e tomo li sewi e ona. kiwen ni li seme? ona li jo e wawa insa. wawa ni li tawa e ona. kiwen tu li lon la ona li tawa wan anu tawa weka. insa tomo en insa linja la wawa li lon. wawa ni li tawa sewi e tomo. wawa sama li ante la tomo li tawa sinpin. tomo tawa mute li lon sama ni. taso jan ale li ken ala tawa lon ona mute. taso jan li ken tawa lon tomo tawa wan taso lon ma Sonko. sona ona li tan ma Tosi. ma Tosi la ona li pali pi nanpa wan e tomo Tanlapi (Transrapid). tan seme la ona li lon ala ma Tosi? nasin li wile e mani mute a! ona li ken tawa suli (>180 km/h) lon tenpo lili a. taso tawa lili la ona li ike tawa mani.

pini la tomo tawa linja li pona mute tawa jan. tomo tawa ale la ona li pakala lili li pana lili e kon ike. o kepeken e ona! ona li musi.
