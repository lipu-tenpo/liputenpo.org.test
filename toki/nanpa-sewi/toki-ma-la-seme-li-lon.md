---
nimi-suli: toki ma la, seme li lon?
jan-pali: jan Alonola
tags:
  - toki-ante
---
ken la, sina sona e toki “toki ma”. toki ma li toki lili pi toki pona. ante la, toki pona li mama pi toki ma. toki Inli en toki Epelanto la, jan li pana e nimi ni tawa toki lili pi toki pona: nimi “tokiponido”.

{{{sitelen "0023sewi_toki_ma_flag.jpg" "toki ma flag"}}}

lipu tenpo nanpa toki la, mi toki e sona pi toki ma. taso ijo mute li ante lon tenpo suli ni! tenpo pini la, toki Tokiponito la, toki ma li suli. taso tenpo ni la, toki ma li lon ala. toki ma li kama toki Kokanu.

tenpo sike tu wan pini la, jan Sepeku li open e toki ma. ona li pali e lipu pi toki ma, e sona pi toki ma. mi kama sona e ona tan ni: ona li pona tawa mi. taso jan Sepeku li weka. ni la, jan li ante e toki ma. tenpo ni la, toki ma li jo e nimi Kokanu tan ni: tenpo pini la, nimi mute pi toki ma li tan toki pona. taso tenpo ni la, nimi pi mute lili (tu anu tu wan) li tan toki pona. nimi pi toki Kokanu li tan toki ante mute! toki suli ale li pana e nimi tawa toki Kokanu.

toki Kokanu la, jan mute li toki lon lipu Siko. jan mute (~350) li lon kulupu Siko pi toki Kokanu! kin la, lipu Wesi sin li lon, taso ona li lili. sina wile la, o toki lon kulupu tu ni!

{{{sitelen "0023sewi_toki_ma_person.png" "toki ma person"}}}

## seme li ante?

suli la, toki Kokanu li jo e kalama tu sin: “h” en “c”. sitelen IPA la, kalama “c” li sama /tʃ/. kalama “h” li sama /h/. kalama ante pi toki Kokanu li sama toki pona.

nimi ale li jo e kon wan. “le makan” li sama “li moku”. “makan” taso li sama “ijo moku”. toki pona la, toki ni li ken toki e ijo tu: “mi moku”. taso toki Kokanu la, linja tu li lon: “mi le makan” anu “mi le (si) je makan”. ni la, nimi “si” li sama “lon”; nimi “je” li sama “pi”.

toki Kokanu la, nasin toki sin mute li lon. nimi sin pi nasin toki li ni: “mu”, “te”, “ta” en nimi ante mute. “mu makan” li sama “jan li moku. ona…”. nimi “te” en nimi “ta” li sama nimi sin “ki”.

nimi Kokanu li tan linja nimi “te kota kan usen”. “te kota kan usen” li sama “li toki lon poka pi jan ante”. jan Ta (Taw) li pali e nimi ni.

pini la, toki Kokanu li jo e nimi pi mute 354. sina wile kama sona e nimi ale ni, e toki Kokanu la, o lukin e toki ni:

<https://www.kokanu.com/en>

<https://www.reddit.com/r/kokanu>

<https://discord.gg/mGVdywBQGF>
