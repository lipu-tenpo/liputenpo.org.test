---
nimi-suli: sitelen Anku
jan-pali: jan Alonola
tags:
  - toki-toki
---
ma Anku la, jan li toki e toki Anku, li sitelen e ona kepeken sitelen Anku. sitelen Anku li nasin sitelen. kin la, toki Sesu (제줏말) li kepeken e sitelen Anku. sin la, toki Sijasija (Bahasa Ciacia, 바하사 찌아찌아) li wile kepeken e sitelen Anku. sitelen ale la, sitelen Anku li sin a.

tenpo pini mute la, jan Anku li kepeken e sitelen Sonko (nimi ante: sitelen Ansi 汉字/漢字) e sitelen ante. taso tenpo pini la, jan pi mani ala li ken ala sitelen kepeken nasin sitelen ni. ni la, jan lawa sewi nanpa tu tu pi kulupu lawa Soson (Joseon, 조선) li pali e sitelen Anku. sitelen Anku li pona mute tawa jan. jan li ken kama sona e ona lon tenpo lili. sitelen Anku li pini la, jan lawa li pali e lipu pi sitelen Anku (lipu Unminsonon). tenpo suno open (1444-1-15, 1446-10-9) pi lipu ni li tenpo suno pi sitelen Anku lon ma Anku, lon ma Soson. kama la, jan lawa Jonsankun li wile weka e sitelen Anku tan ni: jan li sitelen e toki ike pi jan Jonsankun. taso tenpo kama la, jan li sitelen e lipu mute, e toki musi mute kepeken sitelen Anku.

tenpo lawa pi ma Nijon la, jan lawa li utala e sitelen Anku. kin la, sitelen Anku li ante lili lon tenpo ni. ma Anku li ma tu la, jan lawa pi ma tu ni li wile ante e sitelen Anku. taso pini la, sitelen Anku li ante ala. sitelen Anku li ante lili lon ma Anku, lon ma Soson.

sitelen lili pi sitelen Anku li jo e nimi „sitelen Samo (자모)“. sitelen lili mute mute li lon. ona la, sitelen luka luka luka tu tu li kalama open (a, e, i, ante kin). sitelen mute wan li kalama pini (p, t, k, ante kin).

nimi pi toki Anku li sama mute pi toki pona. kulupu ale pi sitelen nimi o jo e kalama open. kalama open li kalama nanpa wan la, sina o sitelen e „ㅇ“ lon sinpin/sewi ona. ni li sama ala pi toki pona: kalama pini li ken lon monsi nimi. o lukin: 한글 Hangeul. /l/ li kalama pini, li lon monsi nimi.

sitelen Anku la, kalama pi ante lili li jo e sitelen lili pi ante lili:
ㄱ g [k], ㅋ ḳ [kʰ]
ㅅ s [s], ㅈ j [tɕ], ㅊ ch [tɕʰ]

kalama open la, sitelen ona li sama tan wawa Injan (yin-yang, 阴阳, 음양): ㅏㅓ „a“ „eo“ ㅗ ㅜ „o“ „u“ ㅡ ㅣ „eu“ „i“

mi kama sona e sitelen Anku lon tenpo lili! sina kin ken kama sona e sitelen Anku. mi la, ona li pona mute! sina wile la, sina ken sitelen e toki pona kepeken sitelen Anku:

mi jan Alonola. sitelen Anku li pona a. o moku e kala pona. ale li pona. kijetesantakalu (soweli pona).
미 얀 아로노라. 시더런 안구 리 보나 아. 오 모구 어 가라 보나. 아러 리 보나. 기여더산다가루.
