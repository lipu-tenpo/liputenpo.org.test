---
nimi-suli: "tawa pi poki monsipi ma Asija nanpa luka luka tu tu: ma Tawan en ma Anku"
jan-pali: jan Polo
tags:
  - ma
---
tenpo ni la mi toki ala lon ma wan taso. mi toki lon ma tu. ma tu ni li ma Tawan li ma Anku. ona li sama ala, taso mi pana e toki ona lon lipu sama tan ni: tenpo pini la mi awen lon ma tu ni lon tenpo lili taso. lon la mi awen lon tenpo suno tu tu taso lon ma Tawan lon ma Anku. tan ni la ijo pi ken toki li mute ala li wile ala e lipu tu tawa ona.

{{{sitelen "maAnkumaTawan-768x1100.png" "ma Ankuma Tawan"}}}

ma Tawan li ma pi insa telo. ona li lon nasin seli pi ma Sonko. ona la mi lukin e ma tomo lawa Tapewi (Taipei) e ma pi telo kasi lon poka pi ma tomo Tapewi taso. tenpo suno tu tu taso li mute ala (tenpo suno nanpa wan en tenpo suno nanpa tu tu li tenpo tawa kin), taso mi en jan olin mi li tawa mute li lukin e ijo mute. ma tomo Tapewi li suli li pona mute tawa mi tu. kin la jan pi ma Tawan li pona mute li pana e uta pona lon tenpo ale. ma tomo Tapewi la tomo sin mute li lon. pana lukin la ma palisa Tapewi Ale Wan li wan. nimi ona li tan ni: ona li jo e supa ale wan a. ona li sama kasi Panpu (bamboo) pi suli mute li pona lukin. taso tomo pi sin ala kin li lon. insa pi ijo mute ante la ma leko suli pi awen sona pi jan San Kase (Chang Kai-shek) li lon. ona li suli mute li pona lukin mute. ona li jo e lupa suli lon poka wan e tomo suli tu wan lon poka tu wan ante. ona ale li kama pali lon nasin Sonko pi tenpo pini. tomo ni la wan li sama tomo pi nasin sewi pi ma sewi lon ma tomo Pekin. insa ona la jan kiwen suli pi jan San Kase li lon. ona li anpa monsi lon supa monsi suli sama jan Linkon lon ma Mewika. tenpo suno nanpa tu wan la mi tawa nena pi poka pi ma tomo kepeken tomo tawa pi jan mute. sewi pi nena ni la ma pi telo kasi en tomo esun mute pi telo kasi li lon. mi kama sin lon ma tomo Tapewi la, mi kepeken e tomo tawa pi linja wawa. tan tomo tawa ni la mi lukin e ma tomo Tapewi ale tan sewi. mi ken lukin pona e tomo palisa Tapewi Ale Wan kin a. kama la mi tawa tomo pi ijo majuna{{{pu "majuna"}}} pi tomo suli lawa. tomo ni li suli li jo e ijo musi mute pi ma Sonko pi tenpo pini. ona kin li pona mute tawa mi tu.

ma Anku la mi lukin e ma tomo lawa Solu (Seul) taso. ona li suli mute li jo e tomo awen pi tomo tawa linja pi anpa ma ale ale ale ale ale ale luka tu a! ma tomo ni la jan pona mi li awen. tan ni la mi ken lape lon tomo ona. mi kama lon ma Anku la, mi pilin pona tan ni: mi ken sona lili e ma ni li ken poka pi jan pona mi. ona li jan pi ma Anku. tenpo pini la ona li pana sona lon tomo sona lawa sama mi. mi lukin e ijo mute lon ma tomo Solu. taso ijo tu wan li pona mute tawa mi. ni li tomo lawa suli Santo (Changdeok) li kipisi{{{pu "kipisi"}}} pi ma tomo Puson (Bukchon) li tomo pi nasin sewi Puta Ponkunsa (Bongeunsa). tomo ale ni li lon nasin Anku pi tenpo pini. tomo lawa suli Santo li majuna li pona lukin li jo e ma kasi suli pi pona mute. kipisi Puson la tomo lili mute pi nasin pi

tenpo pini li lon. lili la tomo

ni li sama tomo pi ma Nijon pi tenpo pini, taso supa anpa Tatami li lon ala. supa anpa li kepeken kiwen kasi. tomo pi nasin sewi Ponkunsa li suli li pona mute. ona kin li kepeken kiwen kasi li jo e jan kiwen suli pi jan sewi meli pi pana pona Kuwanun (Gwan-eum).

ma Tawan en ma Anku li ma ante, taso ona li jo e ijo sama tu. ni li jan pi pona mute li moku pi pona mute a!
